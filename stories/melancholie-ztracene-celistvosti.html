<!DOCTYPE html>
<html class="no-js" lang="cs">
	<head>
		<meta charset="utf-8" />
		<meta http-equiv="X-UA-Compatible" content="IE=edge,chrome=1" />
		
		<title>Melancholie ztracené celistvosti</title>
		
		<meta name="description" content="" />
		<meta name="author" content="Jakub Mazanec" />
		
		<meta name="viewport" content="width=device-width, initial-scale=1.0, maximum-scale=1.0, user-scalable=no" />
			
		<link rel="stylesheet" href="css/stories.css" type="text/css" />
	</head>

	<body>
		<div class="page">
	<h1 class="ash-heading--story-title">Melancholie ztracené celistvosti</h1>

<p>
Má ty nejtemnější oči a nejhezčí úsměv. Dokáže měnit hodiny
ve dny a minuty ve vteřiny. Můžu se jí dotknout, cítit její vůni, přesto se nebude
nic dít – nic se neutvoří, nic se nezformuje. Můžu se snažit, a stejně se nic
nestane. Ovšem když řekne, že mě potřebuje, všichni musí počkat, protože svět
se pohybuje její rychlostí – můžu ji políbit, jen pokud poruším všechna
pravidla.</p>

<p class="is-spaced">
Zdá se mi, že poslední dobou nemohu snít. Necítím se sám
sebou a spánek nepřichází, pouze se obtáčí kolem mě a vyvolává sled
monochromatických vzpomínek na události uplynulého roku. Probírám se jimi a
snažím se vysledovat řetěz příčin a následků, který mě dovedl až sem.
Přemýšlím, co bych dělal, kdybych získal zpět všechen ten promarněný čas. S&nbsp;největší
pravděpodobností bych se choval a jednal úplně stejně; ve skutečném světě pro
mě proto neexistuje příliš naděje.</p>

<p>
Jemně sněžilo, ale vítr ihned všechen sníh z&nbsp;jezera odvál,
a led byl stále čistý a hladký. Adam si zavázal brusle, a pak si klekl k&nbsp;Nikole,
aby jí pomohl. Když utáhl tkaničky na levé brusli, podíval se Nikole do očí. Ona
jeho pohled opětovala a Adam cítil, že svět kolem něj se zpomalil – vločky
přestaly padat a zastavily se ve vzduchu; Adam se snažil udržet tok svých
myšlenek v&nbsp;normální rychlosti. Nikola se usmála – vystrčila přitom špičku
jazyka mezi zuby, a Adamovi připadalo, že tento úsměv musí patřit mezi ty
nejúžasnější, které kdy spatřil. Začal v&nbsp;duchu počítat, a když došel ke
čtvrtému prvočíslu, sklonil se k&nbsp;Nikolině pravé brusli a uslyšel téměř neznatelné
zašumění tisíců vloček, které v&nbsp;ten okamžik dopadly na zem.</p>

<p>
Jakmile byl Adam hotov, vstal a rozhlédl se. Na břehu kolem
jezera rostly lípy; větve měly obalené námrazou – byly zahalené do bílé, stejně
jako celé okolí. Adam se otočil zpět k&nbsp;Nikole a podal jí ruku. Společně
krátkými, opatrnými kroky došli k&nbsp;zamrzlé hladině.</p>

<p>„Připravená?“ zeptal se Adam.</p>

<p>Nikola přikývla a první vstoupila na led, Adam jí následoval.
Nervozita a mírná úzkost, které ho doposud trápily, náhle zmizely – Adam pustil
Nikolu a rozjel se na opačnou stranu než ona. Chtěl cítit vítr ve tváři, přidával
na tempu. Studený vzduch začínal trochu štípat, a Adam zavřel oči, aby mu do
nich nepadal sníh. Nepřemýšlel, kam míří, podvědomě však věděl, že nabral směr
k&nbsp;jednomu z&nbsp;ostrůvků. Udělal několik rychlých otoček, zastavil se a
opět otevřel oči. Nikola stála kousek vedle něj – Adam netušil, jak se tu mohla
tak rychle objevit. Přenesl váhu na pravou nohu, levou se jemně odrazil a jízdou
po vnitřní hraně brusle se k Nikole přiblížil. Upravil jí rozcuchané vlasy,
odhrnul těch několik, které spadly do čela. Nikola se usmála, od úst jí stoupala
pára a Adam chvíli pozoroval její rty. Přemýšlel, co udělat dál.</p>

<p>„Adame?“ řekla Nikola najednou a zněla jinak. Adam se na ni
podíval a zjistil, že se ztratil ve zvuku jejího hlasu, neschopný rozeznat a
vnímat slova. Seděli naproti sobě v jedné z&nbsp;prázdných místností v&nbsp;druhém
patře domu, kde přes zimu bydleli, utopení v rozložitých křeslech
z&nbsp;tmavého dřeva a v matném světle lampy, která stála na stolku mezi nimi.</p>

<p>„Promiň, asi jsem neposlouchal,“ řekl Adam a prohlédl si Nikolu
– měla krátkou kostkovanou sukni a fialové tričko, nohy si přehodila přes opěrku
rukou, a dívala se na Adama. </p>

<p>„Já vím. Ptala jsem se, o čem přemýšlíš.“</p>

<p class="is-spaced">Adam neodpověděl hned – chtěl získat trochu času, aby
vymyslel, co jí vlastně řekne. Zahleděl se z&nbsp;okna a chvíli pozoroval
ulici. Světelné paprsky z&nbsp;pouličních lamp se odrážely od sněhu i oblohy
plné mraků a vytvářely tak zdání, že celé město a každá jeho plocha oranžově září.
Na jezero nedohlédl – bylo příliš daleko. </p>

<p class="is-spaced">
Nyní si vše vybavuji jinak, barva se přeměnila
v&nbsp;jednotvárnou stříbrnou a bílou; dojem z&nbsp;města se díky tomu úplně změnil,
a trochu se podobá tomu, který ve mně vyvolávala prázdná ledová plocha lemovaná
lípami. Přeju si mít někoho, s&nbsp;kým bych si o tom všem promluvil – dlouho přemýšlím,
komu bych mohl zavolat, a nakonec se přece jenom dostaví mělký, neklidný
spánek.</p>

<p>
Kryšpín si zapálil cigaretu, Lenka otevřela další lahev vína
a dolila sklenice. Adam přemýšlel, kterou část svého příběhu povědět první.</p>

<p>„Začni <em>in medias res</em>,“ navrhl Kryšpín, potáhl si
z&nbsp;cigarety a vyfoukl kouř. „Ať je to napínavější.“</p>

<p>Adam se podíval na Lenku, ale ta jen pokrčila rameny. „Mně
je to jedno.“</p>

<p>„Musím si to ještě rozmyslet,“ řekl Adam.</p>

<p>Lenka dál mlčela, Kryšpín se usmál a natáhl se pro popelník
– když kouřil, byl zvyklý mít ho položený na klíně. Seděl na pohovce vedle
Lenky, která se opírala o jeho rameno a dívala se na Adama. Snažila se, aby
její pohled vypadal lhostejně a nezaujatě, ale Adam cítil její napjatou
zvědavost, vznášela se ve vzduchu kolem ní a mísila se s&nbsp;dýmem z&nbsp;Kryšpínovy
cigarety. Adam věděl, co je příčinou jejího neklidu – proto tolik váhal se
začátkem svého vyprávění. Všichni tři se scházeli v&nbsp;suterénu Adamova domu každý
měsíc, a Kryšpín vždy přišel společně s&nbsp;Lenkou, ale Adam si stále nebyl
jistý, jaká je podstata jejich vztahu. Napil se vína, a ještě chvíli mlčel, než
se promluvil. </p>

<p class="is-spaced">„Naposledy jsem ji viděl tady. Seděla na stole.“ Adam kývl
směrem k&nbsp;rohu místnosti, kde měl svůj tvůrčí prostor: pracovní desku z&nbsp;tmavého
dřeva, položenou přes velké reproduktory, nástěnku plnou náčrtků, papírků
popsaných větami, které plánoval použít v&nbsp;některém ze svých nedokončených
románů, a několik fotek – na jedné z&nbsp;nich byl on a Nikola v&nbsp;červeném
kabátě, stojící uprostřed zasněžené ulice. Kousek vedle stál klavír a knihovna
– jediné věci v&nbsp;pokoji, které nepůsobily chaotickým dojem. „Oblékla si
stejné oblečení jako tenkrát, když jsme se potkali, a okolo krku měla sluchátka,
strašně velká, ale kdykoliv si je nasadila, zdálo se mi, že veškerá hudba
vzniká jenom pro ni. Proto jsem si vybavil ten první večer.“</p>

<p>
Když Adam cítil, že nemůže dál mlčet, odvrátil se od okna.
„Vzpomněl jsem si na jednu písničku a přehrával si ji v&nbsp;hlavě.“</p>

<p>Rozhlédl se po místnosti – kromě stolku u křesel se
v&nbsp;ní nacházel ještě jeden v&nbsp;rohu, a na něm zaprášený zesilovač.
Nikola zachytila Adamův pohled a zeptala se, jestli by jí píseň nepustil. Adam
přikývl a přešel k přístroji. </p>

<p>„Doufám, že tu zůstalo něco na připojení přehrávače,“ řekl a
odsunul stůl – vzadu za zesilovačem našel stočený kabel. Otočil se na Nikolu.
„Nikam nechoď, za chvíli jsem zpátky.“</p>

<p>Pomalu přešel ke dveřím, které vedly na chodbu, a nechal je za
sebou otevřené. Nikola poslouchala zvuk jeho kroků po schodech, dokud neutichl
– poté vstala z&nbsp;křesla, urovnala si sukni a podle&nbsp;svého matného
odrazu ve skle okna upravila vlasy. Adam se vrátil za pár minut. Připojil
přehrávač, a chvíli píseň hledal, než ji konečně pustil. Nikola se vedle něj
objevila stejně náhle, jako v&nbsp;jeho představách o bruslení na jezeře. Zcela
automaticky začali tančit. Adam držel Nikolu jednou rukou za bok, druhou ji
pohladil po zádech. Díval se jí do očí, těch nejtemnějších, jaké kdy spatřil.
Nikola se usmála a Adamův pohled sklouzl na její rty. </p>

<p class="is-spaced">„<i>So often a moth to her flame</i>,“ zpíval Guy Garvey a
zatímco se jeho reprodukovaný hlas vznášel v&nbsp;prostoru, Adam přemýšlel, co
udělat dál.</p>

<p>
„Dnes mi přijde, že ta píseň je právě o ní. Tedy až na to,
že mě neomezuje křesťanská morálka.“</p>

<p>Kryšpín mávl rukou. „Zajímavá podrobnost, ale nás zajímá
pokračování. Políbil jsi ji?“</p>

<p>Adam mlčel a pozoroval kouř, který Kryšpín rozvířil. Napil
se vína a postavil sklenici na stůl. Podíval se na Kryšpína, a poté i na Lenku.</p>

<p>„Tak už to řekni,“ pobídl ho Kryšpín.</p>

<p>Adam zakroutí hlavou. „Ne. Tedy ne v&nbsp;tu chvíli, až o
pár hodin později.“</p>

<p>„A proč ne hned?“ zeptala se Lenka.</p>

<p>„Zní to jako neuvěřitelná shoda okolností, ale přesně
v&nbsp;ten okamžik, kdy jsem se k&nbsp;ní naklonil, jí zazvonil telefon. Volal
jí David.“</p>

<p>Kryšpín oklepal popel z&nbsp;cigarety. „A to je kdo?“</p>

<p>„Její přítel. “</p>

<p>Lenka se usmála, a ihned letmým pohledem zkontrolovala,
jestli si Adam jejího úsměvu všiml – postřehl nejen úsměv, ale i obavu, že nyní
mu bude její motivace ještě jasnější.</p>

<p>„Přítel…“ prohlásil Kryšpín, „další nepodstatný detail.“</p>

<p>Adam souhlasil, ale nahlas to neřekl.</p>

<p>„Zmínil jsi vaše poslední setkání,“ změnila téma Lenka. „To
probíhalo jak?“</p>

<p class="is-spaced">Adam se nadechl a pokračoval ve vyprávění. „Přišla sem, před
necelými dvěma týdny.“</p>

<p>
Když se Adam toho rána probudil, uvědomil si, že to bude teprve
podruhé, co stráví s&nbsp;Nikolou čas o samotě. Beze spěchu vstal a chvíli
seděl na posteli, než se šel osprchovat. Poté si v&nbsp;kuchyni připravil
snídani. Stál u okna, pozoroval ulici a čekal, až se v&nbsp;toustovači opeče
chléb. Pomalu lžičkou míchal čaj, který si uvařil – byl to zcela zbytečný
pohyb, neboť čaj neosladil; měl však rád zvuk lžičky cinkající o stěny hrnku. Adam
si užíval vůni nápoje a díval se, jak několik dělníků před jeho domem odklízí
větve, které se v předchozích dnech ulomily ze stromů. Temná kůra i oranžová
barva vest dělníků kontrastovaly s&nbsp;čerstvě napadaným, zářivě bílým sněhem.
Kvůli jeho obrovskému množství nikdo nechodil ven a nikam nejezdil; ulice byly většinu
času prázdné. Zmizel tak obvyklý hluk – onen šum, co přichází se zimou,
v&nbsp;chladném bezvětří se nese mnohem dál a někdy se stává součástí vzduchu; Adam
často cítil jeho ozvěnu v&nbsp;plicích, kdykoliv se zhluboka nadechnul.</p>

<p>Nikola zazvonila o několik hodin později. Adam uvařil čaj, nějakou
dobu poslouchali hudbu – Adam přitom obdivoval Nikolina velká sluchátka. Pak jí
ukázal svůj oblíbený pokoj v&nbsp;suterénu.</p>

<p>„Jak se ti líbí?“ zeptal se.</p>

<p>„Máš to tu moc hezké,“ odpověděla Nikola.</p>

<p class="is-spaced">Prohlédla si Adamovu nástěnku, přešla kolem knihovny,
zmáčkla několik kláves na klavíru a vrátila se ke&nbsp;stolu a sedla si na něj.
Adam se k ní přiblížil, pohladil ji po tváři. Pak se naklonil, aby ji políbil,
ale Nikola uhnula. Adam se jí podíval do očí a cítil, že se svět kolem
něj nezpomalil.</p>

<p>
Kryšpín i Lenka chvíli mlčeli. Kryšpín uhasil zbytek
cigarety a položil popelník zpět na stolek. </p>

<p>Adam pokračoval: „Přirozeně, chtěl jsem vědět, co se děje.
Odpověděla, že se už se mnou nemůže dál vídat.“</p>

<p>„Kvůli tomu Davidovi?“ zeptala se Lenka.</p>

<p>Adam se na chvíli zamyslel, a pak zakroutil hlavou. „Ne,
nemyslím si, že to bylo kvůli němu. Prostě to nechápu. Byl jsem si jistý, že ke
mně něco cítí – tak proč se nemohla řídit tím pocitem? Nic si neodůvodňovat,
jen podle něj jednat?“</p>

<p>„Láska by neměla význam, pokud by byla pouhým nutkáním,“
řekl Kryšpín. „Něčím, co nedokážeme ovládat.“</p>

<p>Lenka přikývla: „Sartre napsal, že člověk chce být milován svobodnou
vůlí, ale pak vyžaduje, aby tato vůle jako svoboda už svobodná nebyla.</p>

<p>Kryšpín se zasmál. „Jsme tak krásně paradoxní.“</p>

<p>„Ale aby láska měla dál smysl, musí
být nepodmíněná a absolutní,“ pokračovala Lenka. „Nemůžeme se rozhodnout, že už nebudeme milovat.“
Znovu se podívala na Adama a věděla, že pochopil – ve skutečnosti mluvila o
sobě.</p>

<p class="is-spaced">Kryšpín pokrčil rameny. „Myslím, že tyhle úvahy Adamovi
stejně nepomohou.“</p>

<p>
Ráno zavolám Lence. Vysvětlím jí, že jsem si opět vzpomněl
na Nikolu, a požádám ji, aby za mnou přišla. Slíbí mi to a dorazí na hodinu – obávám
se ovšem, že pouze kvůli její roli v tom všem. </p>

<p>Vybavuji si chvíli, kdy mě napadlo zkusit svůj příběh sepsat
a získat tak nějaký pocit uzavřenosti. V&nbsp;té době už všechen sníh dávno
roztál; ležel jsem pod Lenkou, díval se, jak si při tom hladí prsa a líčil jsem
jí zážitky a zkušenosti protagonisty Adama, popisoval jeho motivaci i výsledné
jednání. Lenka se na chvíli přestala pohybovat a rukou mi zacpala ústa. „Můžeš
chvíli mlčet?“ požádala mě, ale na odpověď nečekala. Poslechl jsem ji. Když Lenka
skončila a odešla do sprchy, našel jsem papír a tužku. Sepsal jsem několik
řádků poznámek – vzpomínek, které mi přišly nejpodstatnější – a připevnil je na
svoji nástěnku.</p>

<p>Několik následujících týdnů bylo stejných; v průběhu souloží
s Lenkou jsem již nemluvil, ale když jsem poté vytáhl sešit a nahlas vykládal,
co zrovna píšu, Lenka stále stejně trpělivě poslouchala – přestože ona si už
tenkrát uvědomovala, že můj příběh není ničím zajímavý a původní. </p>

<p>Když jsem toho únorového večera skončil s&nbsp;popisem svých
dvou setkání s&nbsp;Nikolou, Kryšpín řekl, že nás musí opustit dřív – bylo to
poprvé, kdy odešel sám, bez Lenky. Vyprovodil jsem ho a vrátil se zpět do
suterénu. Lenka stále seděla na pohovce; když mě spatřila, dopila svoji
sklenici vína. Ani jeden z&nbsp;nás nic neřekl, a to ticho mě dráždilo. Rozhodl
jsem se pustit nějakou hudbu; vybral jsem <i>Mistaken for Strangers</i>. Lenka
se nejdřív zaposlouchala do písně, ale pak vstala a pomalu, beze spěchu se
začala svlékat.</p>

<p class="is-spaced">„Procházíme životem bez potěšení a bez záhad, čas nám
připadá krátký,“ řekla, když zůstala stát jen ve&nbsp;spodním prádle a dívala
se na mě. „Napsal to Houellebecq a myslím, že se to na nás perfektně hodí.“ Nesouhlasil
jsem, ale nic jsem neřekl; náhle jsem netušil, jak Lenka přemýšlí. Trochu mě to
mrzelo, ale mohl jsem jen čekat. Trvalo jen chvíli, než si Lenka sundala
kalhotky. „Nejdřív mi to udělej pusou, jo?“</p>

<p>
Ale dřív, než se mi skutečně mohlo znechutit, jak žiju a jak
se vypořádávám se svým osaměním, záhada se objevila. Zatímco se Lenka jednoho
jarního rána sprchovala – poté, co u mě opět přespala –, našel jsem ve schránce
fotku zasněžené ulice – uprostřed ní jsem stál já a dívka v&nbsp;červeném
kabátě; její obličej byl však vystřižený. </p>

<p>Když jsem chystal snídani, vrátila se Lenka. Pohladil jsem
ji po mokrých vlasech a ukázal na fotografii.</p>

<p>„To je Nikola?“</p>

<p>Přikývl jsem. Lenka fotku otočila – na druhé straně bylo
napsáno několik řádků:</p>

<p>Nikola<br>
	vyrazila na velkou cestu,<br>
	vytrhala svoji tvář ze všech obrazů<br>
	a zmizela.</p>

<p>Lenka se na mě podívala. „Budeš ji hledat?“ zeptala se;
zvolila jiná slova, a použila jich více, ale nyní si vše vybavuji jinak –
z&nbsp;její otázky zůstala v&nbsp;mé paměti jen tato krátká věta,
s&nbsp;pouhými dvěma možnostmi, jak na ni odpovědět. Mlčel jsem, a nechal Lenku
čekat, zatímco její snaha o sebekontrolu pomalu roztávala. </p>

<p>„Ne, nebudu,“ zalhal jsem na konec.</p>

<p>Lenka přikývla; nebyl jsem si jistý, jestli mi uvěřila – a náhle
jsem cítil, že nemůžu Nikolu nechat jen tak zmizet; Lence to nejspíš bylo stejně
jasné jako mně. </p>

<p class="is-spaced">Vzpomenu si, jak citovala Sartra a uvědomím si zbytečnost jeho
úvahy: kdyby člověk nebyl milován svobodnou vůlí, vůbec by si neuvědomil, že se
něco takového může dít, neboť by neznal jinou možnost, city druhých by byly neměnnou
součástí jeho vnějšího světa. A protože ve skutečnosti se spokojí s&nbsp;málem,
a kdykoliv může své rozhodnutí změnit, láska pro něj rovněž nemusí být
nepodmíněná a absolutní, není nic než reprezentací jeho představ a vzorců
chování, konceptem, jakým člověk přidává zápletku svému příběhu – všem těm dlouhým
pohledům do očí, jemným, nenápadným dotykům, změnám subjektivního vnímání času
způsobeným excitačními procesy nervového systému, dopisům bez odpovědí i hledáním
zmizelých dívek.</p>

<p>
Adam čekal na Elišku. Seděl na posteli v&nbsp;cizím pokoji,
četl si časopis, ale nebyl schopen vnímat žádná slova. Přes zavřené dveře
slyšel tlumený hluk hudby a tanečníků; toužil se napít vína – nebo jakéhokoliv
jiného alkoholu – ale věděl, že se nedokáže vrátit zpátky, a litoval, že nevyužil
nabídky těch dvou dívek, dokud měl příležitost.</p>

<p>Když před půl hodinou přišel k domu, který mu Eliška popsala
v&nbsp;průběhu telefonátu předchozího dne, již se dávno setmělo a ulici
osvětlovalo stříbrné světlo lamp. Adam se nezdržoval klepáním a otevřel dveře.
Bylo mu jasné, že jde příliš pozdě a hledání Elišky se protáhne. Adam vstoupil
a rozhlédl se: ve vzduchu poletovaly nafouknuté balonky, několik lidí tancovalo
pod disco koulí pověšenou uprostřed stropu a odrážející záblesky světla na
všechno kolem; z&nbsp;reproduktorů zrovna hrálo <i>Fell in Love with a Girl</i>.
Na pohovkách rozmístěných podél zdí seděly asi čtyři páry. Nikdo si Adama
nevšímal, a on pouze zkontroloval, jestli některá z&nbsp;dívek není Eliška.
Z&nbsp;vnitřku domu se ozýval šum hovoru a zábavy – Adam ho spíše předpokládal,
než doopravdy slyšel přes zvuk hudby. Přešel mezi tanečníky ke dveřím, za
kterými tušil kuchyni. Nespletl se. Vedle lednice stály dvě dívky a nalévaly do
skleniček tequilu. Oběma chybělo tričko, a Adam si je v&nbsp;duchu pojmenoval
podle barev a vzorů spodního prádla. Když kolem dívek procházel, podívaly se na
něj. Bílá se usmála a nabídla mu, jestli se s&nbsp;nimi nechce napít. Odmítl, a
zeptal se na Elišku.</p>

<p>„Naposledy jsem ji viděla vedle,“ řekla Puntíkovaná a
ukázala na druhé dveře naproti těm, kterými Adam do kuchyně přišel. „Ale možná už
bude nahoře.“</p>

<p> Adam přikývl, a prošel do dalšího pokoje – byl téměř stejně
setmělý jako ten první, ovšem plný lidí. Většina seděla na zemi u nízkých
stolků, každou chvíli ovšem někdy procházel do&nbsp;dalších místností a po
točitých schodech do vyššího patra, nebo se odtud vracel. Téměř všichni byli napůl
svlečení, někteří si pomalovali těla nebo tváře fosforeskujícími barvami. Adam
se rozhlížel, jeho oči už si pomalu zvykly na intenzitu osvětlení; hledal v&nbsp;davu
Eliščin obličej, ovšem stále neúspěšně. Přemýšlel, jestli se nemá vrátit do
kuchyně a přeci jen si nachystat něco k&nbsp;pití, ale náhle spatřil Elišku,
jak se na druhé straně místnosti zvedla. Od jednoho ze svých společníků si
vzala prášek a polkla ho. Zamířila ke schodům a hlasitě se smála. Neotáčela se,
nejspíš ji nezajímalo, kdo ji bude následovat.</p>

<p>Adam se otočil k&nbsp;nejbližší skupince. „Dá se nahoru
dostat ještě jinudy?“ zeptal se.</p>

<p>Ukázali mu na další dveře. Adam spěchal, doufal zastihnout
Elišku samotnou.</p>

<p>Když vyběhl schodiště, ocitl se v&nbsp;dlouhé chodbě –
nevedla ovšem směrem, kde tušil, že se Eliška objeví. Adam chvíli bloudil,
procházel jednotlivými místnostmi, dokud se nedostal k&nbsp;prostoru, kde
ústilo točité schodiště, po kterém překvapivě najednou nikdo nepřicházel.</p>

<p>Adam se snažil našlapovat potichu. Pohyboval se pomalu, většina
světel byla zhasnuta, a on nechtěl do ničeho vrazit a způsobit tak hluk. Náhle
zaslechl tichý smích, a pak šepot – následoval zvuky a za rohem spatřil Elišku
a jakéhosi kluka vejít do jednoho pokoje. Nezavřeli za sebou, a tak se Adam
pomalu přiblížil a nahlédl dovnitř. Kluk stál zády a nemohl proto Adama vidět –
na rozdíl od Elišky, která seděla na židli a sundávala si zbytek oblečení;
nedala najevo překvapení, jen naklonila hlavu na stranu, a po chvíli zase
narovnala. Adam znamení pochopil, a odešel směrem, který Eliška naznačila. Za
jedněmi dveřmi spatřil rozsvíceno – opatrně je otevřel, ale místnost byla
prázdná. Nejspíš se jednalo o ložnici: uprostřed stála velká postel, vedle ní
několik skříní na oblečení, protější zeď byla prosklená, s&nbsp;výhledem na
noční město. </p>

<p>Adam se posadil a čekal – odhadoval, že Eliška přijde za 25
minut, možná za 41, pokud se bude sprchovat. Aby si zkrátil čekání,
z&nbsp;nočního stolku vedle postele si vzal časopis a pokoušel se číst. Eliška
se objevila po 43 minutách. Vlasy, ještě stále trochu mokré, měla sčesané na
jednu stranu. Stihla se i nalíčit, průhledný lesk na rty, azurové a zlaté oční
stíny. Oblékla si pletený nákrčník podobných barev, a jinak nic.</p>

<p>„Ahoj, Adame,“ řekla a posadila se mu na klín.</p>

<p>Tvářila se neutrálně, bez jakékoliv emoce, a Adamovi tento
její základní výraz obličeje s&nbsp;uvolněnými mimickými svaly přišel poněkud
melancholický, ale ne tolik, aby Eliška vzbuzovala sebemenší lítost či touhu
zjistit příčinu její zasmušilosti. Vypadala hezky; Adam si uvědomoval, že je
ještě krásnější než Nikola, a proto ho mírně znepokojovala absence reakce na
její tělo, které se k&nbsp;němu tisklo. </p>

<p>„Co se děje tak naléhavého, že jsi mě chtěl vidět?“ zeptala
se Eliška a prstem zlehka pohladila Adama po tváři.</p>

<p>Adam vytáhl z&nbsp;kapsy fotografii. „Nikola zmizela,“ řekl.
</p>

<p>S&nbsp;Eliškou se potkal zhruba ve stejný čas jako
s&nbsp;Nikolou – i ona v&nbsp;zimě bydlela v&nbsp;domě poblíž jezera, a Adam
navíc nabyl dojmu, že jsou s&nbsp;Nikolou kamarádky, jakkoliv to příliš
nedávaly najevo. Předpokládal tedy, že Eliška by mohla vědět alespoň proč – když
už ne kam – Nikola zmizela.</p>

<p>„Jistěže vím, proč Nikola odjela. “ přikývla Eliška a
tentokrát prstem zamířila níž.</p>

<p>„Povídej…“</p>

<p>„Možná prostě proto, aby byla sama. Nechtěla se stát ničí
představou naděje, odpovídat na dopisy, vyvolávat změny subjektivního vnímání
času, odmítat polibky kvůli zvonění telefonu – nejspíš jen hledá něco nového a
nechce být zápletkou příběhu.“</p>

<p>Ve skutečnosti Eliška řekla jen: „A já si myslela, že jsi
přišel kvůli mně.“ Vstala, naklonila se k&nbsp;Adamovi. Políbila ho na tvář a
sáhla mu do klína. Pak se usmála: „Už jsem měla strach.“</p>

<p>Adam mlčel; za ten krátký okamžik, když byly jejich tváře u
sebe, se stačil třikrát nadechnout a ucítit Eliščinu vůni. </p>

<p class="is-spaced">Když Eliška odcházela z&nbsp;pokoje, mezi dveřmi se otočila.
„Zkus se podívat do jejího bytu. Pošlu ti adresu a klíč.“</p>

<p>
Když se Adam vrátil do místnosti s&nbsp;tanečníky,
představil si mezi nimi Nikolu. Díval se, jak se pohybuje s&nbsp;cigaretou v&nbsp;ruce,
lehce a elegantně; každého poblouznila, jako by vyzařovala světlo, které se
může odrážet od disco koule. Dostala i Adama, znovu. Pak se hudba změnila a
zároveň zpomalila, zvuk se stal hlubším a neznatelnějším. Adam cítil tu přeměnu
– ocitl se zpátky v&nbsp;místnosti se dvěma křesly a někde v&nbsp;dálce za okny
tušil jezero. Držel Nikolu za&nbsp;boky, díval se jí do očí a přemýšlel, co
udělat dál.</p>

<p>„Myslíš, že se ještě někdy uvidíme?“ zeptala se ho Nikola.
„Až se vrátíme do města?“</p>

<p>„Nevím. Možná. Může se stát, že celé město zapadne sněhem,
až po střechy domů, a všichni zůstaneme uvěznění.“</p>

<p>„Co bys pak dělal?“</p>

<p>„Otevřel bych okno a vykopal tunel, až k&nbsp;tvému oknu.“</p>

<p class="is-spaced">Nikola se usmála a Adam se naklonil, aby jí políbil –
v&nbsp;tom okamžiku zazvonil Nikolin telefon a Adam se probral. Stál před
domem, ve kterém potkal Elišku, dýchal teplý jarní vzduch a necítil vůbec nic.</p>

<p>
Eliška splnila svůj slib – následující den našel Adam ve
schránce klíče a papírek s&nbsp;napsanou adresou. Nikola bydlela na opačné
straně města, na druhém břehu řeky. Adam vyrazil hodinu před západem slunce; když
procházel po nábřeží pod mostem, zastavil se, opřel o zábradlí a pozoroval, jak
se světelné paprsky odráží od hladiny. Poté se chvíli díval na šedou betonovou
masu mostu, který spojoval obě poloviny města. Poslouchal šumění vody, mísící
se s&nbsp;hlukem klesajícím ze silnice. Do Nikolina bytu se mu příliš nechtělo
– zkoušel si alespoň představit, jak vypadá, co v&nbsp;něm najde a koho potká.</p>

<p>Když odemkl dveře, ocitl se ve velké místnosti, členěné na
tři prostory, jakési kaskádovitě stoupající plošiny. V&nbsp;prvním prostoru stál
pouze věšák s&nbsp;červeným kabátem a menší skříň na boty. Adam se vyzul a bosý
přešel po několika schůdcích výš, do centra pokoje. Sedl si na pohovku, před
kterou byl malý stolek, na kterém ležela hromada fotek a několik dopisů. Adam
si je chvíli prohlížel, některé z&nbsp;nich poznával; pozornost ale věnoval
především dopisům. Vzal jeden z&nbsp;nich do ruky, povšiml si několika
přeškrtaných slov. Dřív, než mohl začít dopis číst, z dveře vedoucích na
plošinu, na které se nacházel, přišel kluk v&nbsp;tmavém obleku a s&nbsp;bílými
vlasy. Adam hned poznal, o koho se jedná; před chvílí spatřil jeho tvář na
několika fotografiích.</p>

<p>„Ahoj, Adame,“ řekl bělovlasý a posadil se vedle Adama.</p>

<p>Ten položil na stůl dopis, přestože věděl, že kluk si ho již
všiml, a dal si chvíli na čas s&nbsp;odpovědí. Příchod neznámého ho zaskočil, a
Adam se snažil rychle uvažovat, jak se zachovat. „Ahoj, Davide,“ odpověděl.</p>

<p>David se usmál. „Divíš se, že jsem tady?“</p>

<p>„Jistě,“ přikývl Adam. „Samozřejmě, divím se. Doufal jsem, že
už nejsi nijak důležitý a zajímavý.“</p>

<p>David se odvrátil a kývl směrem k&nbsp;nejvyšší části
místnosti, kde byl jen prázdný prostor, řada sloupců knih vyskládaných na
několika policích i na zemi, a dvoje další dveře.</p>

<p>„Podívej se na ni,“ řekl David a ukázal na Nikolu, která se
objevila vedle knih. </p>

<p>Měla světlé šaty s&nbsp;černými proužky, sahaly jí jen
kousek nad kolena. Tancovala podle nehrající hudby, místností se rozléhaly
zvuky jejích kroků; kdykoliv se roztočila kolem své osy, Adam mohl na nepatrný
okamžik spatřit její kalhotky.</p>

<p>„Myslel sis,“ pokračoval David, „že stačil ten jeden večer v&nbsp;domě
u jezera?“</p>

<p>Nikola přestala tancovat, a zamávala Adamovi. </p>

<p>„A je pryč…“ zašeptal David poté, co se za Nikolou zavřely
dveře.</p>

<p>„Kam zmizela?“ zeptal se Adam.</p>

<p>„Odjela. Budeš ji hledat? Povím ti, kde teď je.“</p>

<p class="is-spaced">Adam mlčel, v hlavě mu stále zněla tekoucí řeka a hluk aut
jezdících po mostě. Když konečně vyrazil na cestu, slunce již zapadlo a na
hladině řeky se tak odráželo jen rozzářené město.</p>

<p>
Neustále dokola si opakuji, proč můj příběh není ničím
zajímavý a původní, neustále dokola si připomínám jeho banálnost a ubezpečuji
se v tom, co dávno vím, ale stále nedokážu doopravdy pochopit – jak neodbytný a
zbytečný je onen pocit, že mnou prožité události nabývají zásadní důležitosti a
stávají se jedinečným rámcem pro veškeré další dění. </p>

<p>Neváhal jsem zavolat Lence, přinutit ji, aby přišla – podvědomě
tuším, že i po těch několika měsících, během kterých jsme se neviděli, se cítí
stejně. Povím jí o všem, co mě trápí: popíšu jí, jak se necítím sám sebou, a
mám problémy usnout; svěřím se jí, že zimní chlad je horší, než dokážu
zvládnout; přečtu jí vše, co jsem napsal a ona ještě neslyšela. Lenka
poslouchá, a pak mě utěšuje. Její hlas je hlubší, než si pamatuji a každé
vyslovené slovo mi ještě chvíli zní v&nbsp;hlavě. Mluví krátce, jen několik
vět: „Nevíš, co se ti má zdát?“ – jestli řekne „sni o mně“, uvědomím si, že se
za celé léto a podzim přece jen vůbec nic nezměnilo.</p>

<p>Nevzpomínám si na konkrétní okamžik, ve kterém se moje
vědomí vytratilo, jsem si ovšem jistý, že poslední vjem se týkal Lenčina těla –
díval jsem se na něj a uvědomoval si, že Lenka brzo skončí. Tušil jsem, že mi
opět poví nějaký citát, a nemýlil jsem se. </p>

<p>„Slast chce všech věcí věčnost, chce věčnost, věčnost
nejhlubší,“ pronesla a zavřela oči. </p>

<p>„Mám hádat?“ zeptal jsem se. „Nietzsche.“ </p>

<p>Lenka přikývla, pak se stočila se vedle mě a zhluboka
dýchala.</p>

<p>I teď stále leží v&nbsp;mé v&nbsp;posteli. Vstanu, malátný a
unavený. V&nbsp;místnosti je ještě tma, orientuji se podle matné záře těch
několika pouličních lamp před domem. Rozsvítím a převléknu se do čitého
oblečení.  Podívám se na Lenku – pořád spí, a proto ji nebudím. </p>

<p>Sejdu do suterénu. Na mém pracovním stole leží vysoké
sloupce papírů s&nbsp;jednotlivými verzemi románu, spolu se spoustou poznámek a
úprav. Vedle toho všeho, na kraji desky přesně v místě, kde jsem před 347 dny
naposledy spatřil sedět Nikolu, jsem nechal hrnek, se zbytky nedopité tekutiny
– už si nepamatuji, co jsem si včera dával. Odnesu hrnek do kuchyně, umyju.
Najdu sítko a nasypu do něj earl grey, pak čekám, až začne vřít voda. Mám
pocit, že rituál ranního pití čaje je to jediné, co mi zbylo z&nbsp;předchozího
života. </p>

<p>O několik minut později, když pozoruji pramínky páry
stoupající z&nbsp;horké tekutiny, objeví se v&nbsp;kuchyni Lenka. Snaží se
skrývat svůj spokojený výraz, a daří se jí to – kohokoliv jiného by zmátla, ale
já cítím její radost, poznám jí z&nbsp;její chůze, z&nbsp;toho, jak si odhrne
vlasy z obličeje, než se na mě podívá, ze samozřejmosti, s&nbsp;jakou najde
v&nbsp;lednici několik vajec a začne nám připravovat snídani.</p>

<p>„Neměl jsem ti volat,“ řeknu, abych se pokusil zamezit
dalšímu rozvoj jejích nadějí.</p>

<p>Lenka pokrčí rameny a já si uvědomím, proč vůbec nezáleží na
tom, co řeknu. Kdykoliv se potkáme, Lenka bude pořád stejně trpělivě čekat a
doufat, že se na ni začnu dívat jinak, prostě se rozhodnu cítit se stejně jako
ona. Jsem si jistý, že toto její přesvědčení je stejně neotřesitelné jako
nesmyslné; jednoduše věří, že můj postoj k&nbsp;ní se dřív nebo později musí
změnit. </p>

<p>Zkusím změnit téma: „Vídáš se ještě s&nbsp;Kryšpínem?“</p>

<p>Nyní Lenka chvíli nereaguje, ale nakonec přikývne. Když se
zasměju, zeptá se mě, jestli mě na tom něco pobavilo.</p>

<p>„Jenom jsem si uvědomil, že když jsem ho potkal naposledy,
položil jsem mu podobnou otázku.“</p>

<p class="is-spaced">Lenka dokončí přípravu snídaně a na stůl postaví dvě misky
s&nbsp;jídlem. „A kdy jsi Kryšpína potkal naposledy?“</p>

<p>
Adam vystoupil z&nbsp;vlaku, přehodil si batoh přes rameno a
přešel přes prázdné nástupiště ke schodišti vedoucím k&nbsp;podchodům pod
kolejemi. Po noční cestě ho barevná zář města rušila a obtěžovala; snažil se
přehlížet reklamy v&nbsp;podchodu, i neonové nápisy a nasvícené výlohy na
ulici, neboť mu vše splývalo do jediného proudu bílého, oslepujícího světla.</p>

<p>Před nádražím postávalo několik lidí, ale Adam si jich
nevšímal a zamířil směrem k&nbsp;řece. Čím blíže jí byl, tím více kolemjdoucích
potkával, až je nedokázal dále ignorovat. Studoval jejich tváře a snažil se
najít někoho, kdo se cítí stejně jako on.</p>

<p>Za několik minut došel na nábřeží. Hladina řeky se stejně
jako zbytek města stříbrně leskla a třpytila. Podél zábradlí postávalo několik
skupinek, většinou studentů; jejich hovor splýval v&nbsp;jednotvárný šum. Náhle
v&nbsp;něm Adam zaslechl svoje jméno. Rozhlédl se a v&nbsp;malém hloučku poblíž
mola 19 poznal své přátele. Uviděl Filipa s&nbsp;hebkou kůží – rád se od holek
nechával hladit předtím, než se s&nbsp;nimi vyspal. Spatřil Alberta, který na něj
zamával, na ruce měl jako vždy bílou rukavici, aby skryl svoji umělou ruku. Kryšpín
stál k Adamovi zády, ale když si všiml Albertovy reakce, otočil se. Chvíli se
na Adama díval, a pak kývnul hlavou. </p>

<p>Když Adam přišel až k&nbsp;nim, pozdravil je a ujistil, jak
rád je vidí – nepotkal je a nemluvil s&nbsp;nimi celou věčnost, protože pro něj
nejsou důležití; přesto, jak náhle zjistil, toužil podvědomě po jejich
přítomnosti.</p>

<p>„Zrovna jsme o tobě mluvili,“ řekl Albert. Levou rukou, tou
v&nbsp;rukavici, si uhladil vlasy.</p>

<p>„Zase běháš ulicemi plný bezbřehé naivity?“ zeptal se Adama
Filip a zasmál se tomu.</p>

<p>Adam nepochopil smysl Filipovy promluvy; ignoroval ji a obrátil
se na Kryšpína: „Vídáš se ještě s&nbsp;Lenkou?“</p>

<p>Kryšpín zaváhal jen na chvíli.  „Myslíš předtím, než se jde
s&nbsp;tebou vyspat, nebo potom? “</p>

<p>„Tři měsíce jsem ji neviděl. Nebyl jsem přes léto ve městě.“</p>

<p>Kryšpínova pauza před odpovědí byla tentokrát mnohem delší –
Adam si uvědomil, že Lenka celou dobu před Kryšpínem tajila jeho odjezd. Nečekal,
až se Kryšpín vzpamatuje; beze slova se otočil a zamířil pryč.</p>

<p class="is-spaced">Zbytek cesty již nevnímal nic a nikoho. Dojít domů mu trvalo
necelou hodinu. Odemkl dveře, ale nerozsvítil, a popaměti došel do suterénu. Odložil
batoh a sedl si ke klavíru. Začal hrát <i>Unintended</i>, ale dřív, než se
dostal alespoň k&nbsp;pátému taktu, mu někdo zakryl oči.</p>

<p>
Poslední dobou se necítím sám sebou. Spánek nepřichází a
zima se pomalu ztrácí a mizí v&nbsp;rozmazaných představách a bezesných nocích. </p>

<p class="is-small is-separated">
V Brně, 2011/02/27 (1<sup>st</sup> draft)</p>
		</div>
	</body>
</html>