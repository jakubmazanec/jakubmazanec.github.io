<!DOCTYPE html>
<html lang="cs">
	<head>
		<meta charset="utf-8" />
		<meta http-equiv="X-UA-Compatible" content="IE=edge,chrome=1" />
		
		<title>Sníh, cedr a bergamot</title>
		
		<meta name="description" content="" />
		<meta name="author" content="Jakub Mazanec" />
		
		<meta name="viewport" content="width=device-width, initial-scale=1.0, maximum-scale=1.0, user-scalable=no" />
			
		<link rel="stylesheet" href="css/stories.css" type="text/css" />
	</head>

	<body>
		<div class="page">
			<h1 class="ash-heading--story-title">Sníh, cedr a bergamot</h1>

			<p class="is-indented is-spaced">Chvíli poté, co kapela konečně přestane hrát, bruslaři uprostřed jezera najdou hromadu vonícího sněhu a pod ní bílé brusle. Dostanu za úkol vše vyšetřit. Vytáhnu tužku a poznámkový blok a začnu s&nbsp;výslechy.</p>

			<p>
			Spatřil jsem ji později než Tomáš, ale přesto se do mě
			zamilovala, okamžitě a téměř úplně. Na štítku připnutém kousek od místa, kde
			jsem tušil levou bradavku, měla vytištěné svoje jméno, ale jakmile jsem se na
			ni podíval, přejmenoval jsem ji na Elišku; abych její lásku na první pohled lépe
			snesl. </p>

			<p>
			Tomáš položil na pult knihu, poznal jsem ji podle obálky a vybavil
			si jednu větu na straně 243: „Tiše jsem zavřel dveře; v&nbsp;tu chvíli jsem
			netušil, že tohle bude poslední obraz, který mi po ní zůstane.“ O několik týdnů
			později jsem se k&nbsp;této vzpomínce neustále vracel a porovnával situaci, kdy
			Tomáš viděl Elišku naposled, s pohledem, kterým se na ní v tom knihkupectví podíval
			poprvé. Vypadala hezky, vlasy jí padaly do očí; odhrnula si je pokaždé, když hledala
			čárový kód. Při tom se trochu zamračila a mezi obočím se jí objevily vrásky,
			téměř neznatelné, ale když se lehce usmála, hned zmizely. Tomáš si této změny
			všimnul, a začal se svými nesmyslnými dedukcemi. Přemýšlel, co změna výrazu
			znamenala: pozastavení nad vybranou literaturou, možná dokonce skrytý výsměch
			jeho oblíbené knize, nebo roztrpčení nad špatně čitelným čárovým kódem. </p>

			<p class="is-spaced">
			Tomáš dedukoval nahlas, a jeho úvahy příliš nedávaly smysl.
			Nakonec se Elišky zeptal, jestli studuje. Přikývla. Fakultu odhadl, obor mu
			prozradila a pak na účet napsala svoje telefonní číslo.</p>

			<p class="is-indented">
			„Rozhodl jsem se pro cedr a bergamot,“ řekne Ludvík a
			nikdo ho neslyší. Mikrofon je v&nbsp;pořádku, avšak zesilovač se zdá vypnutý. Ludvík
			zkouší zmáčknout několik tlačítek, ale přístroj nereaguje. Ohlédne se tedy zpět
			na bruslaře a uvědomí si, že ho prostě ignorují. Všichni hezcí a šťastní, jezdí
			po jezeře a na hlavy jim padají vločky sněhu – které Ludvík tak skvěle vylepšil
			svou kombinací vůní. Pánové v&nbsp;černých bruslích, dámy ve světle modrých,
			cítí cedr a cítí bergamot, a ani je nenapadne se tomu divit. </p>

			<p class="is-indented">
			Ludvík se znovu nakloní k&nbsp;mikrofonu. „Díky za
			ocenění, milí bruslaři. Přidám trochu přenádherné krásy v&nbsp;podobě velkého
			množství třešňových okvětních lístků. Mám na ně přístroj, vyrábí jich tisíce za
			vteřinu, ale vydrží pouze, dokud se na mě nepodíváte.“</p>

			<p class="is-indented">
			Když domluví, sleze Ludvík z&nbsp;pódia – hned ho střídá
			objednaná kapela – a jde ke břehu jezera. Udusaný sníh vrže pod botami. Na břehu má nachystané brusle, sedne si
			a obouvá je. Kapela začne hrát a zesilovač
			najednou funguje. Ludvík poslouchá kytaru, přestože zkreslené akordy působí
			hebce, mírně ho škrábou v&nbsp;uších a vibrují v&nbsp;hlavě. Do toho trocha
			smyčců zprava, jen tři tóny. Zní nadšeně; když se na ně začne soustředit,
			zmizí.</p>

			<p class="is-indented is-spaced">
			Jakmile má Ludvík brusle upevněné, smete ze sebe třešňové
			okvětní lístky. Pak se rychlým pohybem zvedne a vjíždí mezi ostatní bruslaře.
			Stranou od davu, dál od břehu a pódia, spatří Eleonoru; jako jediná má bílé
			brusle a na hlavě čepici. Zamíří k&nbsp;ní, ale ve stejnou chvíli se pro totéž
			rozhodne Timotej. Ludvík ho vidí ho v&nbsp;levé části svého zorného pole, je rychlejší
			a blíž Eleonoře než on. Dorazí k&nbsp;ní dřív. Ludvík už opustil hlavní skupinu
			bruslařů, okvětní lístky přestaly padat a zmizely – takže ho Eleonora
			s&nbsp;Timotejem zahlédli, ačkoliv to nedávají najevo. Nemůže se už jen tak
			otočit a vrátit se. Jen trochu zpomalí a přemýšlí, co Eleonoře řekne, až vedle
			ní zastaví.</p>

			<p>
			Nemyslel jsem si, že Eliška měla nějaký opravdový důvod
			pracovat v&nbsp;knihkupectví. Nebyla okouzlena prostředím, tisíci knihami,
			dřevěnými policemi, vůní inkoustu a papíru. Literaturu z&nbsp;oboru, který
			studovala, si mohla vypůjčit. Předpokládal jsem rovněž, že nepotřebovala práci
			pokladní, velmi pravděpodobně by si dokázala sehnat lepší. Přemýšlela zajímavým
			způsobem – téměř okamžitě jsem si uvědomil, že svůj telefon prozradila pouze
			kvůli mně. Tomáš ji nikterak nezaujal, to se mnou se chtěla znovu setkat; jeho
			jí bylo spíš líto. Dodnes nevím, jak poznala, že se známe; neviděla nás spolu
			mluvit, knihy jsme si prohlíželi zvlášť a já v&nbsp;knihkupectví zůstal,
			zatímco on musel odejít. </p>

			<p>
			Týden jsem se s&nbsp;ním neviděl, a když mi pak zavolal,
			potvrdil správnost mých úvah.</p>

			<p>
			„Pamatuješ na tu holku z&nbsp;knihkupectví?“ zeptal se mě a
			já z&nbsp;jeho hlasu i přes zkreslení způsobené telefonem poznal, že se
			s&nbsp;ní už vyspal.</p>

			<p>
			Odpověděl jsem a Tomáš pak chvíli líčil zcela banální
			náležitosti jejich začínajícího vztahu a pak dodal: „Chtěla by tě poznat.“</p>

			<p>
			Ignoroval jsem nesmyslné použití podmiňovacího způsobu a
			vzpomněl si na chvíli, kdy jsem se chystal opustit&nbsp;knihkupectví. Doposud
			jsem se nezmýlil, a proto pravděpodobně nešlo pouze o moji o představu: když
			jsem zavřel poslední knihu a vrátil ji mezi ostatní, podívala se mi do očí a já
			nepochyboval, že se v&nbsp;nich ztrácí. </p>

			<p>
			Místo odpovědi jsem poslední větu zopakoval ve formě otázky
			– zeptal jsem se Tomáše, proč mě Eliška <i>chce</i> poznat a zároveň ho bezděčně
			opravil. Získal jsem trochu času k&nbsp;rozmyšlení. Ačkoliv jsem se stal
			objektem lásky, pořád jsem měl svoje způsoby.</p>

			<p>
			Nakonec jsem se s&nbsp;ní setkal až o měsíc později v&nbsp;jednom
			podniku nedaleko knihkupectví. Tomáš ji držel okolo pasu a ona se na mě dívala svýma
			zamilovanýma očima. Představil jsem se a Tomáš se tvářil nadšeně; myslel jsem
			si, že to způsobuje atmosféra místa, hudba a lidé, jejich vůně a velký počet,
			ale pak jsem si uvědomil, že ten pocit jsem vyvolal já – Tomáš byl prostě rád,
			že jsem přišel a on měl s&nbsp;kým sdílet svoje štěstí posledních týdnů. Když
			Eliška odešla tancovat, vykládal mi o ní, zatímco já ji pozoroval. Předpokládal
			jsem, že většina toho, co mi Tomáš prozradil, nebyla pravda a on o tom neměl
			ani tušení. Přesto mi ho nebylo líto, určitě ne tolik jako Elišce – když
			přestala tancovat a odešla si pro pití, otočila se a chvíli nás pozorovala; mě
			pořád stejně, ale Tomáše stále více soucitně, přestože nejspíš vůbec nechápala
			pocit oddanosti, který měl Tomáš v&nbsp;sobě. </p>

			<p class="is-spaced">
			Když se vracela zpět za námi, vrazil do ní jakýsi kluk
			v&nbsp;černém, omluvil se a zase zmizel. O dvacet minut později jsem se
			s&nbsp;ním setkal na toaletě. Předal jsem mu peníze, on mně Eliščin telefon.</p>

			<p class="is-indented">
			Ludvík mi půjčil svoje brusle, abych se rychleji dostal k
			místu, kde se setkal s&nbsp;Eleonorou a Timotejem a také – kde se před dvěma hodinami
			našly bílé brusle. Když mi Ludvík líčil, co se předchozí odpoledne dělo na
			jezeře, samozřejmě jsem se ho zeptal na dvě věci: jak se dokázal zbavit Timoteje
			(„Nevadí mu to anebo mi důvěřuje.“) a jak dlouho si povídal s&nbsp;Eleonorou („Tak půl hodiny,“
			odpověděl, ale odmítl mi říct, o čem se bavili a místo toho líčil jejich návrat
			do budovy vedle jezera: projeli mezi bruslaři, kteří poblíž pódia poslouchali
			kapelu, přezuli se a zamířili k zadnímu vchodu. — Vešli do budovy, Eleonora
			vedla Ludvíka dlouhou chodbou, která na jedné stěně měla velká okna s výhledem
			na jezero, na druhé řadu dveří. — Eleonora se u posledních zastavila a otevřela
			je. — „No tak,“ kývla na Ludvíka. „Běž dovnitř.“) </p>

			<p class="is-indented">
			Potom jsem Ludvíka přerušil, zbytek už jsem znal. Potřeboval
			jsem však vědět, co během té doby dělal Timotej. Několik bruslařů ho vidělo na
			jezeře, ale během večera byl spatřen pouze jednou. </p>

			<p class="is-indented">
			Zařadil jsem si všechny informace do časové tabulky a zatímco
			mířím k&nbsp;vlaječkám a páskám, označujícím místo nálezu bruslí, vybavuji si
			ji: začátek svatby v&nbsp;13:00 – bruslení na jezeře hodinu poté – trvá až do
			setmění – tudíž přesun do budovy přibližně v&nbsp;pět hodin (Eleonora a Ludvík opouští
			led ve&nbsp;14:26) – oslava pokračuje, končí až s&nbsp;úsvitem (Timotej
			naposledy spatřen kolem páté) – někdo si všimne hromady sněhu, ozářené východem
			slunce – hledání Eleonory probíhá necelou hodinu – oficiální žádost o pomoc obdrží
			ústředí v&nbsp;8:37 – objevím se nečekaně brzy, 8:56.</p>

			<p class="is-indented is-spaced">
			Když dorazím k&nbsp;cíli, sundám si rukavice a zapálím si
			cigaretu. Pak si prohlížím led, kontroluji stopy, ale je jich příliš mnoho –
			nejspíš pochází od všech zvědavců, co si chtěli bílé brusle prohlédnout ještě na
			místě jejich nálezu. Jen tam, kde byla hromada sněhu, nyní rozprášená na ledu
			okolo, najdu rovný, neporušený povrch. </p>

			<p>
			Seděl jsem naproti Elišce, pozoroval ji a mlčel. V&nbsp;ruce
			jsem držel čaj, který mi uvařila, a pomalu lžičkou rozmíchával cukr. Na stolku
			ležel popelník a vedle něj telefon; poté, co jsem ho Elišce vrátil, nic neřekla, jenom
			se usmála. Čekal jsem úsměv podobný tomu z&nbsp;knihkupectví – díval jsem se jí
			do očí, které jako vždy zakrývaly vlasy, myslel jsem, že je odhrne a já nebudu
			vědět, co si myslí. Napil jsem se čaje, položil šálek vedle telefonu a zapálil
			si cigaretu. </p>

			<p class="is-spaced">
			Když jsem na Elišku znovu pohlédl, měla mokré vlasy a všude
			byla pěna. Zeptal jsem se jí, zda mi vysvětlí Bergsonův názor na vztah mezi
			vnímáním a časem. Přikývla.</p>

			<p class="is-indented">
			Po prohlídce ledu se zaměřím na sníh, voní cedrem a
			bergamotem – a zdá se mi, že i něčím jiným; pachová stopa je však příliš slabá a
			nedokážu ji rozeznat. Potřebuji volné obě ruce, a tak uhasím cigaretu o led; zasyčí
			a vytvoří v&nbsp;něm důlek. Pak naberu sníh do dlaně, vložím ho do úst a
			jazykem přitlačím k&nbsp;patru, aby se rychleji rozpustil. Podívám se na
			hodinky, chvíli čekám, ale protože se nic neděje, naberu si další hrst, a pak
			ještě několik.  Naplním sněhem igelitový sáček, a vracím ke břehu.</p>

			<p class="is-indented">
			Jakmile k&nbsp;němu dojedu, sundám si brusle a nazuji
			boty. Poté se konečně dostaví účinky: led se promění v&nbsp;bezrozměrnou membránu a neustále
			mě táhne zpátky – na jezeře si vzpomenu na Eleonoru. Představa jejího náhlého a
			nevysvětlitelného zmizení mě rozesměje.</p>

			<p class="is-indented">
			Nakonec vše odezní, já se proberu a vstanu, opatrně,
			protože zamrzlé jezero klouže. Opět se vydávám ke břehu, bez bruslí cesta trvá
			déle. Zkontroluji si sáček se sněhem – později ho nechám otestovat, i když je to
			zbytečné; jsem si jistý, že Ludvík do něj přidal salvinorin, ačkoliv nechápu,
			jaký k&nbsp;tomu měl důvod. Když se vrátím do budovy, rozhodnu se nejdřív
			podívat do Eleonořina pokoje. Procházím chodbou a okny pozoruji jezero –
			představuji si, jak se po něm projíždí Timotej s&nbsp;Eleonorou a jsou hezcí a
			šťastní. </p>

			<p class="is-indented">
			Dojdu ke dveřím, jsou odemčené. Rozsvítím a zjistím, že
			se v&nbsp;pokoji nic nezměnilo – voní cedrem a bergamotem, naproti dveřím stojí
			postel přikrytá bílou pokrývkou, vedle spousta židlí, křesel a sedátek kolem nízkého
			stolu. Na něm leží prázdná čajová konvice, několik šálků a rozházená hromada
			fotografií; všechny zachycují tuto místnost před několika hodinami. Kolem
			stolku sedělo několik lidí, většina poslouchala Elišku, jak vykládá o Hegelovi,
			někteří se dívali na Eleonoru ležící na posteli – mezi ně patřil i Ludvík a já. Eleonora
			si s námi povídala. Uvědomím si, že někdy v&nbsp;tom okamžiku se opět zamilovala,
			okamžitě a téměř úplně. </p>

			<p class="is-indented">
			Nejspíš jsem byl jediný, kdo si všiml příchodu Timoteje.
			Chvíli se díval na Eleonoru, pak se otočil. Tiše zavřel dveře; v&nbsp;tu chvíli
			netušil, že tohle bude poslední obraz, který mu po ní zůstane.</p>


			<p class="is-small is-separated">
			1<sup>st</sup> draft 2010-02-22 Brno
			</p>
			<p class="is-small">
			Update 2017-06-20 Brno
			</p>
		</div>
	</body>
</html>
