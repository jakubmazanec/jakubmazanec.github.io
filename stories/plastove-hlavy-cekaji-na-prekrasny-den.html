<!DOCTYPE html>
<html lang="cs">
	<head>
		<meta charset="utf-8" />
		<meta http-equiv="X-UA-Compatible" content="IE=edge,chrome=1" />
		
		<title>Plastové hlavy čekají na překrásný den</title>
		
		<meta name="description" content="" />
		<meta name="author" content="Jakub Mazanec" />
		
		<meta name="viewport" content="width=device-width, initial-scale=1.0, maximum-scale=1.0, user-scalable=no" />
			
		<link rel="stylesheet" href="css/stories.css" type="text/css" />
	</head>

	<body>
		<div class="page">
			<h1 class="ash-heading--story-title">Plastové hlavy čekají na překrásný den</h1>

			<h2 class="ash-heading--story-level-4">
			Far away 1
			</h2>

			<p>
			Cítíš jezero? Slyšíš ho? Je
			nádherné, přestože stále nedokončené. Na vřesovištích okolo stojí spousta
			nerozbalených bílých krabic s umělými ovcemi. Abych ušetřil energii, vypnul
			jsem labutě. Vody je v jezeře zatím málo, hladina ještě stoupne asi o pět
			metrů. Pozoruješ dno – u břehů pískové, pak se objevuje šedý beton – několik
			metrů vpravo od tebe z něj vystupuje skleněná lávka; vede k jednom ze dvou
			ostrovů. Sejdeš ze zpevněného břehu, opatrně našlapuješ, aby se ti písek
			nedostal do bot. Vstoupíš na lávku, díváš se na vodu pod ní. Víš, že až bude
			jezero napuštěné, lávka zmizí – a ostrov až do konce neopustíš.</p>

			<p>
			Když vstoupíš do domu,
			nejdřív si poslechneš několik nepodstatných údajů: rozloha 9,156 km<sup>2</sup>,
			průměrná hloubka 146 metrů. Snadno si spočítáš objem vody; přibližně 17202krát
			menší než u Bajkalu – prohlásíš výpočet za zajímavý. Pochybuji, že to myslíš
			vážně, ale stejně pokračuji: pouhý jeden přítok (po něm k jezeru připluje
			Emma), dva ostrovy – jeden vznikl z kopce, na kterém jsem si před lety postavil
			dům, druhý je umělý (z něj odstartuje kosmická loď). Provedu tě po několika
			místnostech, ukazuji ti obrazovky a svoji sbírku desek, ty se mezitím ptáš na
			podrobnosti. Jaký je režim, za jak dlouho se Emma objeví, a také – když si
			vzpomeneš na stav jezera – co všechno se musí ještě postavit. &ndash; „O
			jezero se nestarej,“ odpovím ti. „konstrukce běží podle plánu.“ &ndash;
			Přikývneš, a dál se zajímáš pouze o vzpomínky: kolik jich bude třeba vytvořit,
			kolik změnit, kolik zničit. &ndash;
			Usměji se: „Exkurze tedy skončila.“ Přišel čas vrátit se k obrazovkám.</p>

			<h2 class="ash-heading--story-level-4">
			Starlight
			</h2>

			<p>
			Bílé krabice už dávno
			zmizely z vřesovišť a lávka je pod vodou. Čas trávíš každý den stejně – nejdřív
			práce u obrazovek: prohledávání knihovny, vytváření a sestavování fragmentů
			nových vzpomínek, nekonečné simulace a testování. Někdy odpoledne, když probíhá
			pravidelná kontrola systémů jezera, chodíš krmit labutě. Z kuchyně bereš starý
			chleba. Pak hodinu, někdy i dvě, sedíš na betonových lavičkách u břehu a házíš
			drobky na hladinu. Žádná labuť nikdy nepřipluje. Samozřejmě bych to mohl
			změnit, ale raději přemýšlím nad tvojí motivací – jestli doufáš, že labutě
			překonají svoje naprogramování, vstřebáváš znalosti o Emmě a pokoušíš se v
			klidu pochopit, proč se rozhodla připlout,  nebo se jen odreagováváš.</p>

			<p>
			Ve čtvrtek se nad jezerem
			vznáší mlha a obrazovkám trvá příliš dlouho, než se rozsvítí. Přijdeš za mnou a
			řekneš mi o tom. &ndash;
			„Vím, systém je přetížený. “ &ndash; Zeptáš se proč. &ndash; „Emma odplouvá. Musíme
			zajistit situaci.“</p>

			<p>
			Nasadím Emmě červenou
			vlněnou čepici a přes ni velká sluchátka. Až nastoupí do člunu, pustím jí do
			těch sluchátek hudbu. Výběr nechám na tobě; přemýšlíš, vzpomínáš na svoje
			oblíbené písně. Předpokládám, že jsou jiné než ty moje – já bych k této scéně
			nejradši poslouchal: <i>Plan A</i> nebo <i>One Day Like This</i>, rozhodně ne
			nic od Muse. Když konečně něco vybereš a zmáčkneš tlačítko pod obrazovkou, nic
			neslyším – Emma si nastavila příliš nízkou hlasitost. Mrzí mě to, ale nechci
			Emmu trápit, a tak její nastavení nezměním.</p>

			<p>
			Scéně pořád něco chybí.
			Přidám na hladinu okvětní lístky růží a odraz hvězd.</p>

			<h2 class="ash-heading--story-level-4">
			Hold 1</h2>

			<p class="is-spaced-alt">
			Ještě ten samý den, kdy v
			záznamech narazíš na zmínku o Michalovi, jdeš za mnou a ptáš se mě na něj. &ndash; „Co
			chceš vědět?“ &ndash;
			Začátek, samozřejmě; jak se Emma a Michal seznámili.</p>

			<p class="is-indented">
			Plastové hlavy visí na
			velké skleněné přepážce v 17 sloupcích, celkem jich je 102; každá má jiný účes,
			jinou barvu vlasů, očí a rtů. Emma je začala prohlížet vpravo nahoře, a právě
			je u 53., když ji spatří Michal. Pozoruje ji tak, jako všechny hezké dívky,
			kterých si všimne; nejdřív si najde ideální úhel – obejde místnost a stoupne si
			tak, aby vypadal, že ho zaujal jiný exponát, a zároveň vystavené hlavy byly
			mezi ním Emmou. Prohlédne si její tělo, pak obličej. Snaží se sledovat oči –
			kdykoliv se mu zdá, že se na něj Emma může podívat, uhne pohledem. Emma
			každou hlavu pozoruje v průměru 4,7 sekund; od chvíle, kdy ji Michal spatřil a
			zaujal svoji pozici, uběhlo sekund již 74. Emmě zbývá prohlédnout si 33 hlav –
			dvě a půl minuty. Michalovi stačí jedna k tomu, aby udělal chybu a neodvrátil
			zrak, když na něj Emma náhodou přes sklo pohlédne. Je to poprvé, co se Michal
			podíval dívce, kterou pozoruje, do očí. Usměje se. Jde k ní. Baví se s ní, a
			proti všem jeho očekáváním mu to jde snadno. Konverzuje s lehkostí, kterou by v
			sobě nikdy nehledal.</p>

			<p class="is-indented is-spaced-alt">
			Emma si nebyla jistá, z
			jakého důvodu šla na výstavu. Možná kvůli Danielovi. Proto, že s&nbsp;ním
			strávila dva měsíce, střídala paruky, kontaktní čočky a rtěnky a poslouchala,
			jak je krásná. Určitě ne aby se zúčastnila afterparty, nutila se poslouchat
			pány, kteří se chtějí jen předvést – a přitom byla zcela ignorována. Emma
			chtěla rozhodně vidět oba exponáty, na kterých spolupracovala. Ale nestačí si
			prohlédnout 19 hlav a ani jeden <i>tvarů</i>, jak Daniel nazval objekty z
			černých a žlutých kondomů, použitých a nafouklých. Místo toho si povídá s
			Michalem. Touží se ho chytit.</p>

			<p>
			A držet, a nepustit,
			domyslíš si. &ndash;
			„Přesně tak.“</p>

			<h2 class="ash-heading--story-level-4">
			My life/I will</h2>

			<p class="is-indented">
			Emma vždy člení svůj život na
			dvě části. Po každém novém rozdělení oba časové úseky následující dny a týdny
			srovnává, hledá zásadní změny. Postupně jich nachází stále méně, a tak dělení
			zkouší stále znovu. Všechny její pokusy charakterizoval Pavel ještě předtím,
			než se odehrál první z nich: uchvacující/vzrušující existence – je podnícena
			plánem a přípravou – aby změna byla nepochybná/evidentní, bylo by třeba –
			nechat vše zemřít a jen <i>cítit</i> se naživu. (Emma poslechla a opustila
			Pavla hned jakmile ji, po několika týdnech recitací básní, připravil o
			panenství.) Proto když se Emma setká s Michalem, je připravená ihned odejít z
			výstavy, umožnit hlavám, <i>tvarům</i> i Danielovi zemřít; v mysli se jí
			okamžitě objeví nový projekt, představa změn.</p>

			<p class="is-indented is-spaced-alt">
			Co všechno se skutečně
			změnilo si uvědomí, až když se – někdy v průběhu následujících dnů a týdnů –
			náhodou znovu setká s Danielem. Proti všem svým behaviorálním vzorcům jde do
			jeho ateliéru. Daniel se tváří, jako by se nic nestalo, a Emma si uvědomí, že
			konečně našla to správné rozdělení: noci a rána tráví s Danielem, odpoledne a
			večery s Michalem; Daniela nikdy nenechá znovu zemřít a zmizet, Michala nikdy
			nepustí. „Co způsobilo, že se takhle chovám?“ ptá se Emma, když porovnává
			neustále se střídající části svého života. Napadají ji slova, která by nikdy
			nepoužila; dospěje k závěru – že je to láska.</p>

			<p>
			Po půl roce Michal zcela
			náhle, nečekaně, beze stopy zmizí. Emma si uvědomí, že se mýlila. Stále však neví, jak moc.</p>

			<h2 class="ash-heading--story-level-4">
			Expectations</h2>

			<p>
			Samozřejmě bych ti mohl
			povolit přístup k příslušnému záznamu – ukázat ti, jak Emma přijde na správnou odpověď.
			Jedná se v podstatě o jedinou situaci, ale stejně jako ty ostatní
			vzpomínky by bylo třeba ji nejdříve u obrazovek doplnit, její hodnota spočívá v
			nezachytitelných detailech. Nevím, co předpokládáš, že se stalo, a tudíž ti
			vlastně v tomto  případě nemůžu ukázat nic.</p>

			<p>
			Emma očekává, že na ostrově
			najde kosmickou loď. Pověděla Danielovi: „Brzo se <i>něco</i> začne dít, cítím
			to – je to jen stopa; pach vzduchu, ale pro mě nový.“ &ndash; Kdybych mohl a chtěl
			odpovědět místo Daniela, řekl bych jí: „Samozřejmě. Pro ty, kteří to zvládnou, je
			tu plán.“ Místo toho jsem ale nechal postavit jezero a vyrobit zvířata.</p>

			<h2 class="ash-heading--story-level-4">
			Far away 2</h2>

			<p>
			Emma se odráží od mola,
			vyhrnuje si rukávy a ruce ponoří do vody. Snaží se dostat člun doprostřed řeky,
			aby jej unášel nejsilnější proud. Přitom myslí na to, že okvětní lístky na
			hladině vypadají zvláštně a ona s tím nemůže nic udělat.</p>

			<p>
			Protože do příjezdu zbývá
			několik hodin, nebo několik dní, nevím přesně, kolik času nechat na finální
			kontrolu. Ty si myslíš, že žádná není potřeba, svoji práci odvádíš dobře.  &ndash; „Dobře,“
			přikývnu, „kontrolu tedy zrušíme.“ Tím se vše zjednoduší, zbývá pouze zapnout
			všechny neaktivní systémy jezera a připravit je na nepřetržitý provoz. To
			znamená odstranit obrazovky – potřebují příliš mnoho energie. Ponechám jen
			jednu, abychom mohli sledovat, jak Emma prožívá svoji plavbu.</p>

			<p>
			Emma uvažuje: kdyby Michal
			nezmizel – jak dlouho by trvalo, než by se setkal s Danielem?  – byla bych u
			toho – nahá? Její představivost selhává; raději nechá vytvoření potenciálních
			situací na někom jiném. Pozoruje řeku. Okvětní lístky zmizely, zůstal jen odraz
			hvězd. Netuší, za jak dlouho dorazí k ostrovu. Nevadí jí to. Kosmická loď na ni
			počká, a ona má tak čas vybrat, s kým nepoletí.</p>

			<h2 class="ash-heading--story-level-4">
			Revelations</h2>

			<p>
			Na poslední chvíli si
			všimnu, že Emma právě obeplula poslední zákrut řeky předtím, než se vlije do
			jezera. Mám jen několik sekund, abych schoval hvězdy a nechal vycházet slunce.
			Podaří se mi to přesně – paprsky zasvítí v okamžiku, kdy Emma poprvé spatří
			ostrov s kosmickou lodí. Nasměruje člun přímo k němu.</p>

			<p>
			Sedíme na betonových
			lavičkách; labutě plují kolem druhého ostrova. Emma je pozoruje, ale nás
			nevidí. Přinesl jsem si s sebou obrazovku, sleduji na ní, jak je na tom Emma se
			svým rozhodnutím. „Zatím to vypadá, že tu s námi nějakou chvíli zůstane,“ řeknu
			ti. &ndash;
			Zeptáš se, jestli už se dá poznat, kterou verzi bude třeba připravit k uploadu.
			&ndash;
			„Nedá.“</p>

			<p>
			Emma se několik dní
			potuluje po vřesovištích kolem jezera. Ovce před ní pomalu utíkají. Nakonec se
			rozhodne vrátit zpět na ostrov, nastoupit do své kosmické lodě, a odletět –
			sama. Vymažeš složky <i>Michal</i> a <i>Daniel</i>, zbytek dat pošleš na moji
			obrazovku. Spojím se s lodí – přenos bude trvat několik minut, mezitím proběhne
			příprava ke startu; jakmile je upload dokončen, zažehnou se motory. Sledujeme,
			jak se jejich záře odráží na hladině jezera. Zeptáš se, jestli je Emma
			skutečná. &ndash;
			Odpovím: „Nepochybně existuje. Jsem její představa.“ &ndash; Mlčíš.
			&ndash;
			„Možná je to naopak.“</p>

			<h2 class="ash-heading--story-level-4">
			Hold 2/Black holes</h2>

			<p>
			V době, kdy Emma již dávno
			cestuje ve své kosmické lodi a vyhýbá se černým dírám, Michal zazvoní u
			Danielova bytu. Daniel vypne nahrávání kamery a zajistí ji ve stativu. Jde ke
			dveřím a otevře je. Z místnosti, odkud odešel, se ozve dívčí hlas: „Kdo je to?“
			&ndash;
			Daniel chvíli mlčí, a pak odpoví: „Jeden známý.“ Dva stupně odloučení. &ndash;
			„Můžu dál?“ zeptá se Michal. &ndash; Daniel přikývne.</p>


			<p>
			„Neměl by ses tolik
			spoléhat na transfokaci,“ poradí Danielovi Michal. &ndash; „Nejsem si jistý, jestli
			by divák ocenil absenci detailů,“ odpoví Daniel a usměje se na dívku. &ndash;
			„Možná ano,“ řekne Michal. „Slyšel jsem, že jsi znal Emmu.“ &ndash;
			Daniel neodpoví, upřeně pozoruje obrazovku připojenou ke kameře a drobnými
			úpravami stativu vylepšuje kompozici záběru. &ndash; „Já jsem ji poznal na tvé
			výstavě,“ pokračuje Michal. &ndash;
			Daniel dál mlčí. &ndash;
			„Vidím, že už máš náhradnici.“ &ndash; „Mám.“ &ndash; „Báru,“ řekne dívka a
			zasměje se. &ndash;
			To Daniela probere. Otočí se k Michalovi. „Vlastně ani nevím, proč jsem Emmu
			tak chtěl.“ &ndash;
			„Možná proto, že to byla Emma,“ řekne dívka. &ndash; Daniel jen pokrčí rameny.
			&ndash;
			Dívka pokračuje: „Ale ve skutečnosti jste ji neměli rádi. Jste bez ní šťastní.“
			&ndash;
			Michal přikývne.</p>

			<p>
			V době, kdy
			Emma již dávno cestuje ve své kosmické lodi a vyhýbá se černým dírám, rozebírám
			poslední obrazovku. Nevím, kde jsi ty, ale už mě to ani nezajímá. Vypadá to na
			překrásný den.</p>


			<p class="is-small is-separated">
			1<sup>st</sup> draft 2009-10-09 Brno
			</p>
			<p class="is-small">
			2<sup>nd</sup> draft 2009-10-11 Brno
			</p>
			<p class="is-small">
			Update 2017-06-20 Brno
			</p>
		</div>
	</body>
</html>
