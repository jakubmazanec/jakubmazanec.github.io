<!DOCTYPE html>
<html lang="cs">
	<head>
		<meta charset="utf-8" />
		<meta http-equiv="X-UA-Compatible" content="IE=edge,chrome=1" />
		
		<title>Hebká slova slečny Emmy</title>
		
		<meta name="description" content="" />
		<meta name="author" content="Jakub Mazanec" />
		
		<meta name="viewport" content="width=device-width, initial-scale=1.0, maximum-scale=1.0, user-scalable=no" />
			
		<link rel="stylesheet" href="css/stories.css" type="text/css" />
	</head>

	<body>
		<div class="page">
			<h1 class="ash-heading--story-title">Hebká slova slečny Emmy</h1>

			<h2 class="ash-heading--story-level-1">I.</h2>

			<p>Adam stojí uprostřed louky plné vlčích máků a
			pozoruje, jak se jejich červené květy spolu se stébly trávy vlní ve větru.
			Cítí, že se vznáší na rozhraní dvou snů; začaly onen květnový týden hrozně
			dávno a stovky kilometrů daleko. Adam se na něj pět let snažil zapomenout
			stejně usilovně, jak se ho nyní pokouší vybavit. Ale vzpomínky se ztrácí ve
			slovech, které je měly zachytit a uchovat, paměť mu selhává a opouští ho; přesvědčení,
			že si vzpomene, co se tenkrát všechno stalo, dávno ztratil, a zbytky naděje
			odnáší vítr k&nbsp;obloze, kde se mění v&nbsp;lehká, rozevlátá oblaka. Adamovou
			jedinou jistou je pocit  – pokud by měl možnost prožít vše znovu, rozhodl by
			se stejně a veškerý čas znovu promarnil.</p>

			<p>Kousek od Adama, na hranici louky a lesa vedle ní,
			leží malý rybník; vydá se k&nbsp;němu a s&nbsp;každým jeho krokem se slunce
			přiblíží k&nbsp;obzoru. Když k&nbsp;rybníku dorazí, nebe je šarlatové a
			oranžové a bez oblak, a všude okolo se začínají ozývat cvrčci. Na krátkém
			dřevěném molu sedí dívka. Adam si představuje, že je krásná, se stejně modrýma
			očima, jako jsou jeho; skutečnou barvu zapomněl. Dívka si vedle sebe položila
			boty, nohy má ponořené do vody. Jakmile uslyší šumění trávy, doprovázející
			Adamův příchod, otočí se.</p>

			<p>„Ahoj,“ pozdraví Adama a usměje se.</p>

			<p>On jí odpoví a představí se.</p>

			<p>Její jméno mu v&nbsp;paměti zůstalo. „Emma,“ řekne
			dívka a kývnutím hlavy Adamovi naznačí, aby si přisedl.</p>

			<p>Adam vstoupí na molo, dojde až k&nbsp;ní, dřepne
			si a pomalu se zouvá. Boty odloží vedle těch Emminých. Protože celý den svítilo
			slunce, voda je ještě teplá. Adam nohama vytváří vlny a pozoruje, jak se
			postupně šíří po celé hladině. Pak poví Emmě, jak daleko od rybníka momentálně
			bydlí, a proč vlastně do Půlměstí přijel – představuje si, co se právě děje v&nbsp;baru,
			kam měl již dávno dorazit.</p>

			<p>Filozof se pokouší na starém psacím stroji psát
			svoji sbírku esejů. Stroj je hlučný a při každém zmáčknutí tlačítka či
			otočení páčky vrže a skřípe. Filozof si po pravé ruce postavil sklenici
			s&nbsp;pitím a nalevo popelník s odloženou cigaretou. Na konci má
			spoustu neoklepaného popelu a stále hoří; kouř pomalu stoupá ke stropu, kde jej
			opět rozvíří oprýskaný plechový větrák. Naproti Filozofovi sedí Vrabčák. Má
			rozcuchané černé vlasy, oblečené světlé sako a tričko s nápisem; vypadá
			nejspíš úplně stejně, jak si ho Filozof pamatuje z&nbsp;univerzity. Kromě
			hluku, který vydává Filozof svým psaním, a jemného hučení motoru větráku, je
			v&nbsp;baru ticho; Filozof i Vrabčák se soustředí na své myšlenky: Filozof
			přemýšlí, jak donutit předsedu vlády přestat ignorovat Adamovy pozvánky, a
			Vrabčák se pravděpodobně již dovtípil, že ho pozvali právě kvůli tomu. Adam si je
			jistý, že až za nimi dorazí, bude se na Vrabčáka mračit, a nebude schopný
			nemyslet na všechny své úvěry, nesplněné termíny a projevy, které ho
			v&nbsp;létě čekají. Telefon v&nbsp;jeho kapse se zaplní zmeškanými hovory a
			nepřečtenými zprávami; Adam si uvědomuje, jak rád sedí na dubových prknech mola
			vedle Emmy.</p>

			<p>
			Ví, že některý z&nbsp;jeho pocitů ho dostal tam,
			kde se právě nachází: na rozhraní dvou snů, z&nbsp;nichž jeden voní jahodami a
			druhý cedrem a fialkami. Je plný nejistoty, zda se opravdu zvedne, obuje si
			boty a vydá se do Půlměstí, aby zastihl Filozofa dřív, než se zvedne od svého
			psacího stroje a rozhodným krokem a cigaretou v ruce začne chodit po baru a
			klást Vrabčákovi zvláštní otázky. Doufá jen, že než odejde, utrhne vlčí mák a
			vetkne ho Emmě do vlasů, a když se jejich pohledy střetnou, bude se umět
			rozhodnout, zda má dovolit, aby se svět kolem něj rozvířil jako hejno
			světlušek, které létá nad hladinou rybníka v šeru zbylém po západu slunce. </p>

			<p>Mysl mu ze zbytku jeho týdne s&nbsp;Emmou překládá
			spoustu obrazů, ale není mu jasné, které jsou pouhou představou; Adam si,
			v&nbsp;nijak přesném pořadí, s&nbsp;určitostí vzpomíná pouze na následující
			okamžiky:</p>

			<p>Emma, spící na Adamově rameni, objímá plyšového
			medvěda. Adam ji chvíli pozoruje, když ho probudí svítání; bojí se pohnout
			rukou, aby Emmu neprobudil, a nakonec oba prospí celý den. – Emma
			s&nbsp;nezaujatým povzdechem roztrhá Adamovu teorii, ať už se týká čehokoliv. –
			Její touhy a obsese, Adamovo rozhodnutí být chvíli tichý a zpovědní. – Emmina
			hebká slova, kterými vysvětluje svoje důvody.</p>


			<h2 class="ash-heading--story-level-1">II.</h2>

			<p class="is-indented is-spaced-alt">
			Všechno se začalo měnit, lidé mluvili jinak a vzduch byl
			cítit jinak – zmizelo horko a vůni letní trávy nahradily jahody. Emma se
			procházela polem mezi pšeničnými klasy a z&nbsp;oblohy se ztratila všechna
			oblaka. Později, když se místo obilí objevilo strniště, sedávala Emma na
			obrovských válcích smotaných ze slámy. Lehký vítr jí vždy rozevlál vlasy; někdy
			si je namotala na ruku a zakryla si jimi ústa, aby se pořád nemusela smát, a
			čekala na Adama, který se mezitím toulal po mezích a polních cestách a
			přemýšlel, kolik mají ještě času, než zbytky paprsků letního slunce přestanou
			hřát.</p>




			<p class="is-indented-alt">
			Knihkupectví, zapadlé v&nbsp;nejstarší části
			Půlměstí, bylo plné knih vyskládaných do vysokých komínků, vždy šest svazků
			svázaných modrým provazem k&nbsp;sobě. Filozof se pokoušel najít mezi něco
			zajímavého; protože knihy nikdo neotočil hřbetem na stejnou stranu, šlo mu
			hledání těžko, a na Adamovu otázku se zprvu ani nesoustředil. Když ji Adam,
			sedící ve starém, zaprášeném křesle, položil znovu, Filozof přerušil hledání a
			vytáhl z&nbsp;kapsy krabičku cigaret. Znal majitele knihkupectví, a proto
			věděl, že schovává svůj popelník pod pultem u pokladny. Našel ho, a položil na
			nejbližší hromadu knížek; vrchní z&nbsp;nich byl Velký Gatsby. Když si Filozof
			zapálil a vyfoukl kouř, obrátil se na Adama a začal vysvětlovat.</p>

			<p class="is-indented-alt">„Obávám se, že ses stal obětí dalšího
			postmoderního paradoxu.“</p>

			<p class="is-indented-alt">Adam nic neříkal; věděl, že Filozof bude
			po krátké chvíli pokračovat.</p>

			<p class="is-indented-alt">„Dřív vztahy vznikaly na základě ekonomické
			potřeby,“ Filozof se opět odmlčel a potáhl si z&nbsp;cigarety, „nebo sociálního
			statusu. Dnes reprezentují ztělesnění individualismu a sebenaplnění. Můžeme se
			rozhodovat svobodně, pouze s&nbsp;pomocí svého rozumu.“</p>

			<p class="is-indented-alt">„A kde je tedy ten paradox?“ zeptal se Adam.</p>

			<p class="is-indented-alt">Filozof se zasmál. „V lásce přece. Posun
			k&nbsp;racionalitě nedoprovodilo odmítnutí emocí a iracionální podstaty lásky.“</p>

			<p class="is-indented-alt">Adam na to nic neřekl, a po chvíli vstal z&nbsp;křesla.
			„Uvařím si čaj. Chceš taky?“</p>

			<p class="is-indented-alt">Filozof měl zrovna v&nbsp;ústech cigaretu, a tak
			jen zakroutil hlavou. Adam odešel za pult do zadní místnosti knihkupectví, kde
			byla konvice. Filozof chvíli poslouchal, jak Adam napouští vodu, a pak zvedl popelník.
			Když spatřil Velkého Gatsbyho, popelník opět položil, rozvázal modrý provázek a vzal si knihu do ruky.
			Pak si sedl do uvolněného křesla.</p>

			<p class="is-indented-alt">„Vem si příklad z&nbsp;Gatsbyho,“ pokračoval
			v&nbsp;přednášce. Aby ho Adam slyšel i přes hluk vařící se vody, zesílil hlas. „V&nbsp;dnešní
			době by si Daisy klidně mohl vzít, nikdo by nic neřekl. Nikomu by se nic
			nestalo, nejspíš by se jen prostě po čase zase rozešli.“</p>

			<p class="is-indented-alt">Adam se vrátil s&nbsp;čajem. „A kde myslíš, že se
			tenhle paradox vzal?“</p>

			<p class="is-indented-alt">„Jde o riziko, jaké podstupuješ, když si zvolíš
			partnera. Dnes je vyšší, než bývalo, ale všechny ty racionální strategie, jak
			zvýšit šance na úspěch nijak nesnižují úroveň rizika, které je spojené
			s&nbsp;láskou.“</p>

			<p class="is-indented-alt">Když Filozof domluvil, oklepal popel z cigarety, a
			zadíval se na Adama. Ten si uvědomil, že Filozof má pravdu: každou situaci,
			každý zážitek a zkušenost lidé překládají do stále stejných kódů, jsou
			determinovaní vlastní minulostí, podmiňují sami sebe. Nemůžou věřit ani svým
			pocitům, protože ty při svém ukládání do paměti ztrácí svou fenomenologickou
			složku, až zbude pouze význam skrytý v&nbsp;nespolehlivé naraci. Nikdo nemá ta
			správná vodítka, jak se vyrovnat s&nbsp;minulostí a vzpomínkami na emoce, které
			ovlivňují jeho současné cítění.</p>

			<p class="is-indented-alt">Nicméně, jedna otázka Adamovi zůstala. „Jak mi to
			pomůže s&nbsp;tím, co řekla Emma?“</p>

			<p class="is-indented-alt">Filozof dokouřil cigaretu a zamáčkl ji o dno popelníku.
			„Je to prosté, ale ne jednoduché. Musíš ji přesvědčit, že všechny tvoje
			racionální důvody jsou ve skutečnosti nepodmíněné a absolutní. Dokázat jí, že
			s&nbsp;tebou v&nbsp;ničem vůbec, ani trochu neriskuje.“</p>

			<p class="is-indented-alt">Protože Adam už dál nic neřekl, Filozof si
			listoval Velkým Gatsbym, a jakmile Adam dopil čaj, navrhl odchod domů. „Vrátíme
			se sem zase zítra.“</p>

			<p class="is-indented-alt is-spaced-alt">Když vyšli z&nbsp;ven a zamknuli dveře knihkupectví,
			uvědomili si, že vzduch byl cítit jinak – zmizel prach a vůni rozpáleného
			betonu ulic Půlměstí nahradil cedr a fialky.</p>




			<p class="is-indented-alt">
			Seděli v&nbsp;podkroví Adamova domu v Půlměstí, na
			židlích okolo kulatého stolku: Filozof, Vrabčák, a předseda vlády, který očima
			sledoval Filozofa. Ten zrovna porovnával poslední scénu Antonioniho Zvětšeniny
			a Wittgensteinovu kritiku behaviorismu na příkladu tenisu bez míčku. Vrabčák
			byl nervózní, podobně jako předseda vlády; Filozof tušil, že ho ani jeden
			příliš pozorně neposlouchá, ačkoliv se to snažili nedávat příliš najevo.
			Dokončil proto svoji úvahu, a dál už nic neříkal a čekal, až se vrátí Adam.</p>

			<p class="is-indented-alt is-spaced-alt">Ten v&nbsp;kuchyni vařil čaj a přemýšlel, kolik času
			už od května uplynulo, a jak dlouho Vrabčákovi trvalo sem předsedu vlády
			přivést. Když nachystal šálky a konvici na tác, přidal i balíček máslových
			sušenek. Pak tác uchopil a pomalým krokem šel ke schodišti do podkroví. Když
			byl v&nbsp;půlce, zdálo se mu, že slyší Vrabčákův hlas. „Myslíš, že Emma tenhle
			týden nepřijede?“</p>




			<p class="is-indented">
			Bílá se objevila náhle. Nejdřív jen bod visící ve
			vzduchu, ale brzy získal dimenze, zvětšil se a vytlačil představy provázející
			zbytek roku. Obsazoval prostor, lehce měnil formu. Množil se. Vrstvil se. </p>

			<p class="is-indented is-spaced-alt">Adam se probudil brzy, sešel ze svého podkroví a
			vydržel stát u okna téměř hodinu, a pozorovat první sníh. Vyrušil ho až tichý
			zvuk bosých nohou na dlažbě kuchyně. Otočil se a spatřil Emmu. Měla oblečené
			šedé bavlněné kalhoty s&nbsp;červenými proužky, a jinak nic. V&nbsp;jedné ruce
			držela svého plyšového medvěda, druhou se natahovala pro jeden z&nbsp;hrnků,
			postavených na polici nad její hlavou. Adam se díval, jak si Emma stoupá na
			špičky, cítil vůni jahod, a pomalu zavřel oči.</p>




			<p class="is-indented-alt">
			Adam poslouchal, jak Louis Armstrong hraje na
			trubku a zpívá <i>Mack the Knife</i>, a cítil se téměř uvolněný. Pozoroval, jak
			Emma s&nbsp;Vrabčákem tančí foxtrot. Když píseň skončila, Emma si ho všimla a
			přišla k&nbsp;němu. Adam nevnímal obsah její promluvy, jen texturu jejího hlasu, hebkost jejích
			slov; zdálo se mu, že je lehký a jemně rozráží vzduch. </p>

			<p class="is-indented-alt">Když Emma dokončila větu, možná to byla otázka, Adam
			se beze slova usmál a odešel. V&nbsp;davu spatřil předsedu vlády, a potřeboval
			se ujistit, jestli stále dodržuje jejich úmluvu.</p>


			<h2 class="ash-heading--story-level-1">III.</h2>

			<p>Adam stojí opřený o zábradlí terasy své kanceláře,
			za ním se tyčí skleněná stěna budovy, a před ním, o devatenáct pater níže, leží
			malé jezírko s&nbsp;hladinou plnou bílých leknínů. Adam chvíli pozoruje své
			zaměstnance přicházející do práce: u vchodu každý na krátkou chvíli zpomalí,
			než čidlo zaznamená jeho přítomnost a otevře dveře.</p>

			<p class="is-spaced">V&nbsp;ruce svírá pozvánku; stručný text
			popisující důvod setkání, na které Adam za několik minut vyrazí, a jeho místo a
			čas, někdo doplnil krátkým, ručně psaným vzkazem. 17 slov, pouhých 76 písmen
			stačilo k&nbsp;tomu, aby Adam zrušil celý svůj dnešní program, vypnul telefon a
			zapomněl na všechny termíny a uzávěrky.  </p>



			<p>Auto zpomalí a zastaví na kraji silnice, ale řidič
			nechá motor běžet. Adam sedí na zadním sedadle; odepne si bezpečnostní pás a
			nakloní se k&nbsp;řidiči, aby mu řekl čas, kdy se pro něj má vrátit –
			předpokládá, že se vše nebude trvat déle než půl hodiny. Pak vystoupí, oblékne
			si sako a upraví kravatu. Slunce svítí a hřeje, a Adam se pomalu blíží ke
			skupince lidí v&nbsp;tmavých oblecích, stojících ve stínu líp.</p>

			<p>
			S&nbsp;předsedou vlády se Adam, jakmile od něj získal vše co potřeboval, již nevídal,
			a proto ho pohled na jeho rakev příliš nerozruší – míra dojetí
			nepřekročila, alespoň jak se Adam domnívá, běžnou míru příslušející podobné
			situaci. Doufá, že od Emmy dostane zbývající informace, poslední střípky příběhu
			a fragmenty vzpomínek, a plánuje k&nbsp;tomu využít až příliš mnoho: atmosféru
			celé situace, ticho i šumění větru v&nbsp;korunách stromů, několik klíčových
			detailů, které mu prozradí uplakaný Vrabčák, i to, co Emma nejspíš prožívá. Půjde to
			jednoduše, mnohem snadněji, než Adam čeká, ale pak si uvědomí, že z&nbsp;celého
			odpoledne si bude pamatovat jen to, jak se mu ulevilo. Několik následujících
			dnů si bude přehrávat pohled na Emmu, a pak ho i tato představa opustí – cítí,
			že se stále vznáší na rozhraní dvou snů, ale nedokáže rozpoznat jejich vůni a uvědomit
			si, který je skutečný; a tak sebou zmítá dál, loď deroucí se proti proudu, bez
			přestání unášen zpátky do minulosti.</p>


			<p class="is-small is-separated">
			1<sup>st</sup> draft 2012-07-13 Brno
			</p>
			<p class="is-small">
			Update 2012-11-04 Brno
			</p>
			<p class="is-small">
			Update 2017-06-20 Brno
			</p>
		</div>
	</body>
</html>
